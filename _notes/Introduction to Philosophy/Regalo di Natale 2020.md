---
date: 2020-12-02
---
Caro +++,   
lo scorso Natale ho scelto di concentrare il mio affetto e i miei auguri in una lettera speciale, unica, dedicata alle persone a me più care. Il mio regalo è stato imbustare decine e decine di messaggi che ho consegnato o inviato a ciascuno singolarmente. È stato per me un lavoro pazzesco, che non mi sarei mai aspettato: ho passatoo circa due ore ogni giorno, per due settimane, a trovare le parole adatte per scrivere ai miei amici ciò che li rende importanti per me. Fare questo non è stato affatto un lavoro pesante quanto intenso, magico, profondamente gratificante e dal risultato commovente.

Il Tommi di dicembre 2020, tuttavia, è un Tommi se possibile ancora più dubbioso, confuso, perso del suo sé dell'anno precedente. Se lo scorso anno ero in crisi per la mia scelta sbagliata all'università e varie conseguenti tribolazioni, ora fluttuo in un incomprensibile universo in cui persino capire cosa vuol dire essere in crisi, o rendersi conto di esserlo, è un gran casino, per non dire che è impossibile.

Anche se naturalmente sarai abituat+++ alle mie prolisse egomaniache premesse, capisco che non sia molto chiaro perché sto scrivendo tutto questo e come mai ne stia facendo un'ennesima.

In tutta sincerità, quest'anno non ho la forza, né il tempo, né la dedizione, né la concentrazione, né saprei mettere l'amore e la passione che misi lo scorso anno per donarti un pensiero significativo, con un valore che superi non solo quello materiale, qualità che ogni regalo dovrebbe avere, ma andare ben oltre questo, con un significato unico che sapremmo e capiremmo solo io e te, nessun altro allo stesso modo.

Tu sai, (oppure, se sei arrivato da poco fra queste schiere, l'avrai almeno intuito) quali sono per me i particolari che più valorizzo in un legame come quello che ci unisce. Quest'anno, questo Natale, in questo immenso caos mondiale che, più o meno percettibilmente, sta risucchiando a tutti una parte di umanità, empatia, calore, prossimità e capacità di comunicare, in questo periodo –concedetemelo– di merda, io non riesco a farti un regalo come vorrei.   
È totalmente colpa mia e della mia scarsa capacità di affrontare con spirito, prontezza e coraggio –le qualità fondamentali che uno scout dovrebbe avere (incarnate appieno nella persona del grandissimo, mio amato San Giorgio)– le sfide che la mia vita mi lancia.

Tuttavia, nonostante qualunque periodo negativo che io possa attraversare, **sono fortunato**; di questo io posso essere e sarò sempre completamente assolutamente certo: Dio (che per te esista o no, insomma) mi ha regalato persone, opportunità e doti per le quali io sarò sempre riconoscente. Le cose che non funzionano sono (principalmente) colpa mia.

Ecco, per questo Natale, io voglio fare a tutti voi miei insostituibili amici un dono che celebri la mia fortuna, che sottolinei quello in cui credo e che mi permetta di aggrapparmi all'unica certezza su cui so di poter contare. La fortuna è il mio cogito cartesiano, la mia consolazione nei momenti più duri.

Ci sono troppe persone, su questo pianeta –come lo definisce Matt Haig– nervoso, che non hanno le nostre fortune. Ci sono persone costrette a pagare con la vita libertà essenziali che noi diamo per scontate. Io mi lamento e rompo le palle per questioni di privacy, etica e sicurezza online, che per noi sono solo delle +++ accortezze in più, ma che per alcuni (chi lotta per il riconoscimento dei diritti della democrazia a Hong Kong, chi cerca di raccontare la verità in un regime dittatoriale, chi vuole poter diffondere in sicurezza immagini di guerra, violenza e ingiustizia) sono un elemento fondamentale a cui affidano la propria vita.

Ho deciso quindi di fare una donazione alla fondazione per cui sicuramente ti ho rotto le palle almeno una volta, Signal.

Apparentemente non ha per nulla senso e io stesso mi sto in parte chiedendo come tutto ciò che ho scritto possa essere hegelianamente sintetizzato in maniera concreta con questo gesto; in ogni caso, questo è il gesto più pregno di valore e affetto che io possa donare ora.